---
layout: post
title: 'مرور The Father'
author: [آرمین]
tags: ['درام']
image: img/the-father-poster.jpg
date: '2021-08-23'
draft: false
excerpt: نمی‌شود با آنتونی گریه نکرد.
---

فیلم the father به جرئت یکی از غم‌انگیزترین آثاری است که در دو دهه‌ی زندگی‌ام دیده‌ام. داستان پدری که غرورش اجازه نمی‌دهد دخترش او را در مسیر زوال یافتن عقلش کمک کند و روز به روز این بی‌قراری او را در غمش غرق می‌کند. حسرت‌هایی که او را از درون می‌بلعند و وقایع ناکامی که سعی در فراموشی آن‌ها دارد. وقتی به آنتونی فکر می‌کنم ناخواسته غمی دلم را می‌گیرد، چند بار در طول فیلم گریه کردم و تازه منی که این درد را نمی‌فهمیدم، چه برسد به آن‌ها که می‌دانند و چشیده‌اند وقایع فیلم را.  
فیلم اقتسابی از کتاب Le père است، دومین اقتباسی که از این فیلم ساخته می‌شود و این بار نسخه‌ی انگلسی آن توسط Florian Zeller فرانسوی که گاردین او را هیجان انگیزترین نویسنده‌ی‌ زمانمان خوانده، در کنار Christopher Hampton پرتغالی نوشته شده و به حق اسکار بهترین اقتباس را می‌گیرد، اما اسکار چه ارزشی دارد وقتی این دیالوگ‌ها طلا گرفته نمی‌شود، وقتی این کارگردانی را مجسمه نمی‌کنیم جای آن تابلوی HOLLYWOOD نمی‌گذاریم.
چه غمی در عمق آن رفتارهای انتقام جویانه نهفته بود و چه بازیگرانی بهتر از این شش بازیگر می‌توانستند این کار را انجام دهند. میزان قدرت و توان بازی این تیم آنقدر زیاد بود که پوشش فقط آنتونی نیاز به چند شب ممبر دارد. وقتی از بازی خوب برای مخاطب عام مثل من و احتمالا شما صحبت می‌کنیم از چه صحبت می‌کنیم؟ صرفا دلنشین بودن و قابل باور بودن؟ مدتی به تماشای ژیمناستیک چند المپیک گذشته پرداختم و یکی از ورزشکاران بود که بعد از هر روتینش گزارشگر می‌گفت: «او جوری اجرا می‌کند که به نظر آسان می‌آید، اما شما نمی‌دانید چه تمرین‌هایی برای همین ساده نشان دادن آن انجام داده است.» ببینید همه‌مان اینگونه هستیم، وقتی چند کار را می‌خواهیم انجام دهیم، کیفیت همه‌شان به میزان مشخصی پایین می‌آید، مثلا می‌خواهیم بدیوم و همزمان به تنفسام توجه کنیم، می‌خواهیم با دست راستمان بنویسیم و همزمان با دست چپمان نقاشی بکشیم، چرا راه دور برویم؟ آن شوخی بی‌مزه را یادتان هست که می‌گفتند: «می‌تونی این کار رو انجام بدی؟» و با دست راست حرکت نوسانیِ بالا و پایین انجام می‌دادند و با دست دیگر به سینه‌شان ضربه می‌زدند. بیاییم به بازیگری تعمیمش بدهیم، وقتی بازیگری بخواهد همزمان به تنفسش، فرم ابرو‌هایش، لب‌هایش، چشم‌هایش، تار‌های صوتی‌اش، حرکات و زبان بدنش و بسیار موردهای دیگری که به خاطر نابلد بودنم نمی‌دانم توجه بکند و در عین حال دیالوگ‌هایش را با زمان‌بندی صحیح و لحن و حس درست، کامل و واضح بیان بکند، مثل همان شوخی بی‌مزه است فقط این بار به هشت پا بگوییم که این کار را برایمان انجام بدهد. همه‌ی این‌ها را گفتم که بگویم این فیلم یک کلاس بازیگری است، چشم‌هایم و گوش‌هایم بعد هر دیالوگ و اکتشان از دیدن این همه هنر به وجد می‌آمد. Anthony Hopkins و Olivia Colman را که به خاطر شاهکارها و جوایز متعددشان می‌شناسیم، آن‌ها قدرت بی‌نظیری در نگا‌ه‌هایشان، سکوت‌هایشان، لحنشان و سلامت حسشان دارند و برای همین بی‌ربط‌ترین فرد به آن شخصیت هم می‌تواند هم‌ذات‌پندازی کند. بیشتر از این نمی‌خواهم وارد نبوغ آن‌ها شوم چون توانمندی آنها ثابت شده است. Mark Gatiss را هم احتمالا به واسطه‌ی Sherlock یا GoT بشناسیم. او هم شاید صرفا به خاطر انگلیسی بودنش، یا شاید به خاطر بازی خوبش، همیشه آن تعهد در عین خباثت را فقط با صحبت و لبخندش می‌رساند. حال بیایید کمی راجع به سه بازیگر کمتر شناخته شده‌ی دیگر صحبت کنیم. اما قبل از آن کمی کستینگ آن را تحسین کنم، تناسب انتخاب بازیگر و شخصیت فرد بسیار زیاد است و این دقت بسیار شیرین است، حتی اگر دقت نکنیم و هوشیارانه این موضوع را درک نکنیم، باز تاثیرش را روی برداشت ما از فیلم می‌گذارد. اصلی‌ترین نکته تقارن اجزای صورت است، هر چقدر صورت شخص متقارن‌تر و استخوانی‌تر بود، شخصیتْ چهارچوب‌‌مدار‌تر و منطقی‌تر بود و برعکس، هر چقدر قرارگیری دندان‌ها، زبان بدن، گریم، مو، فرم لب نامتقارن‌تر بود؛ شخصیت نامتقارن‌تر، احساسی‌تر و همراه‌تر بود. این‌ها زیبایی سینماس! البته که گاهی سینمای اکشن و بی‌محتوا و CGI محور لازمه، همون‌طور که بارها عرض کردم مصرف مداوم شاهکار غیرممکنه. اوردوز می‌کنیم! اما سه بازیگر مانده، Imogen Poots یکی از تاز‌ه‌ترین بازی‌هایی که دیدم رو داشت، سرعتش در انتقال بین عواطف از آن دسته کارها بود که گفتم، بسیار آسان جلوه می‌کند و نمی‌دانیم چقدر برای همین کار تمرین کرده، و البته، گریم معرکه‌اش، فرم فک و دو دندان جلویش، و لباس‌های معرکه‌ای که برایش انتخاب کرده بودند، در کنار تازگی بازی‌اش، تمیزی و سلامت دلنشینی را در فیلم می‌آورد. Olivia Williams را قبلا در سریال کنسل شده‌ی Manhattan دیده بودم، آن سریال یکی از سخت‌ترین درام‌هایی بود که تا الآن تحربه کرده بودم، تنش تاریخی در کنار ناسالم بودن روابطْ تحت فشار، گفتنش هم سخت است ولی خانم Williams دقیقا همین درد را به دقت و زیبایی اجرا کردند، همین درد هم بود که احتمالا او را برای این نقش برگزید، احساس دائمی حمل باری سنگین بر دوش و ناتوانی در گفتن این راز و خالی کردن بار از شانه که خطوط صورتش را برایمان ترسیم می‌کند. یکی از قدرت‌های دیگر بازیگری او سوار شدن بر موج دیالوگ قبلی بود، اینکه در ادامه‌ی دیالوگ‌های قبلش به درستی و با زمان‌بندی‌ای دقیق فرود می‌آمد و حس به جا بودن و جا افتادن را منتقل می‌کرد. و در نهایت Rufus Sewell که همان تقارن و استخوانی بودن صورت، همان سرد بودن و زود رنج بودن، همان دل سوزی بی‌رحمانه و غلط، همین‌ها بسیار کامل و دقیق و فراموش‌نشدنی است! دایره‌ی کلمات من کم می‌آورند؛ بسیار بیشتر می‌شد راجع به این هوشمندی‌های ریز و جذاب نوشت.
اما کارگردانی! هیچ بازیگری بی‌نقص نیست و بازی‌ها در این فیلم بی‌نقص است. این نقش کارگردان، ریزبینی و دقت او را در چینش صحیح قاب‌ها نشان می‌دهد. داستان از دید آنتونی‌ای بیان می‌شود که هر چی می‌گذرد، اوضاع زوال عقلش بدتر می‌شود؛ پس در راستای ریزبینی‌های پیشین، بقیه‌ی عناصر اثر هم باید تبعیت کنند. یکی از این عناصر فیلم برداری آن است و دقت قابل تحسین اینجا نسبت فرد به کادر است، صحبت از کادر شد، در کنار کادر تدوین فیلم هم بسیار مهم است و بگذارید این دو را کنار هم بگذاریم و ببینیمشان، اینکه وقتی بحرانی که فرد درگیر آن است از خود شخص بزرگتر است کادری عریض، وقتی تنش بالا می‌رود کات‌های سریع، و وقتی عواطف اوج می‌گیرد، دوربین رو دست قرار می‌گیرد و کادرها از ثباتشان خارج می‌شوند و کات‌ها به کمترین حد خوشان می‌رسند؛ همه‌ی این‌ها فکرشده بودن اثر را می‌رساند. و البته که هر چقدر این‌ها کافی باشند، تا موقعی که موسیقی درست نباشد؛ هیچ وقت کامل نمی‌شوند. موسیقی‌ای که تلاش بر خودنمایی ندارد، متواضعانه گوشه‌ای می‌نشیند و هر کم و کاستی که احساس می‌کند را بدون چشم داشتی پر می‌کند، فقط باید تجربه‌اش کنید تا متوجه شوید چه می‌گویم.
خب. تنها نقصی که به ذهنم رسید: مشکل مورد بحث فیلم بسیار مهم بود، آنقدر مهم که وقتی مطرح می‌شود، منِ مخاطبْ کمابیش دنبال جوابی می‌گردم و نمی‌توانم بگویم این اتفاق افتاد ولی می‌توانم بگویم که اگر برای جواب دادن به این مشکل باید روند فیلم عوض می‌کردند؛ همان بهتر که جوابی ندادند. البته بهانه‌ی دیگری هم می‌توان آورد، رویکردی که فیلم پیش می‌گرفت بر اساس روند زوال عقل پیدا کردن آنتونی، خطی بود و هر چقدر به پایان فیلم نزدیک‌تر می‌شدیم، هیاهو بیشتر می‌شد؛ در هیاهو نمی‌توان به تمرکز کافی برای نتیجه‌گیری رسید. اما پایانی که این هیاهو ترسیم کرد؛ درخشان و قابل درک بود.
